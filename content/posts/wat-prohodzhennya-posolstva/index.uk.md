---
title: "Проходження посольства"
date: 2012-03-14T18:19:00.000Z
categories:
  - travel
series:
  - "work-and-travel"
cover:
  image: "assets/posolstvo-spoluchenih-shtativ-ameriki-v-ukraini-6030.jpg"
  caption: "Посольство Сполучених Штатів Америки в Україні"
  relative: true
draft: false
---

Проходження посольства - найголовніший пункт у підготовці до програми “Work and Travel”. Без візи тебе не пустять на територію країни. А отже, всі оформлені документи, пройдені тренінги, вкладені кошти йдуть коту під хвіст.

Точну дату співбесіди повідомляють за п’ять днів. До цього відомий тільки місяць і діапазон дат. Тобі дається тільки один шанс. Захворів? Поламався транспорт? Не відпустили з пар? Нікого це не хвилює.

Одного разу мені зателефонувала менеджерша з компанії [STUDY.UA](https://study.ua), і повідомила, що 29.02, у вівторок, мені призначено співбесіду. Так почалася моя найважливіша частина підготовки до поїздки в Америку.

### **Підготовка**

Місяць тому наша компанія зібрала всіх нас у Києві на інструктаж щодо проходження посольства. Там розповіли, як відбуватиметься вся ця процедура, який ми маємо мати вигляд і що нас можуть запитати.  А запитати можуть абсолютно все: “Де навчаєшся?”, “Факультет?”, “Спеціальність?”, “Ректор?”, “Склад сім’ї?”, “Хобі?”, “Чи любиш ти Америку?”. Цей список можна продовжувати нескінченно. В інтернеті можна знайти безліч прикладів співбесід, кожен з яких відрізняється один від одного.

Так само кожен студент має знати свої американські права. На інструктажі нам видали брошурки з переліком прав, які ми маємо за кордоном, і список телефонів, за якими необхідно телефонувати в екстрених ситуаціях.

Зрозуміло, співбесіда проходить англійською мовою.

Ще тільки в понеділок, о 06:00 ранку я приїхав зі свого [тренінгу з lifeguard-інгу](/posts/trenig-ryatuvalnikiv-den-1-pochkatok), а тепер знову треба було їхати до Києва. Хотілось мені того чи ні, але потрібно було знову збирати речі, замовляти маршрутку і їхати в моє не найулюбленіше місто Київ.

### **Навігація містом**

За кілька днів до проходження посольства мені на телефон прийшла СМС-ка, в якій йшлося про те, що час співбесіди було перенесено на 2 години раніше. Добре, що система маршруток у нашому місті досить добре розвинена, і перенести свою поїздку на 2 години раніше не становило труднощів.

Приїхавши на вокзал, у мене ще був певний запас часу, і я вирішив повторити питання, за якими мене можуть запитати. Розповісти про себе і своє життя можна і без підготовки, з імпровізацією у мене проблем ніколи не виникало. А ось щоб розповісти мої американські права, потрібно було мати необхідні знання.

Час потихеньку минав, і ось уже скоро мені необхідно було їхати в посольство.

Зрозуміло, до цього я ніколи в посольстві не був, і де воно знаходиться, не мав жодного поняття. Усе, що в мене було, - це станція метро та адреса. Ще з вечора я зайшов на “Гугл карти” і завантажив маршрут, за яким можна було знайти необхідну мені будівлю. Вийшовши з метро на потрібній станції, я не міг зрозуміти, куди мені йти далі. Метро мало безліч виходів, а з якого саме починався мій маршрут, зорієнтуватися не виходило. Благо, на смартфоні є GPS. Проходимо 5 метрів. Стрілка повернула не в той бік. Розвертаємося і йдемо у зворотний бік. О, тепер я на вірному шляху! Якби не GPS, я не уявляю, як би знайшов дорогу. Як це люди раніше без смартфонів робили - не уявляю.

Через 10 хвилин у мене на горизонті з’явилася могутня прямокутна будівля.

![img-001.jpeg](assets/img-001-de92.jpg)

До цього я був у посольствах Нігерії та Пакистану. З вулиці бачив посольства Німеччини, Швейцарії, Польщі та інших європейських країн. Скромні невеликі будинки зі смаком стилю. Але американське посольство явно виділяється на їхньому тлі. Мені здається, що в дизайні цієї будівлі архітектор хотів показати всю міць і строгість цієї країни. Суворо, але все одно стильно і сучасно.

Знайшов своїх керівників, взяв у них свої документи, і вже за 15 хвилин стояв біля входу в посольство. Ще через 5 хвилин уже був усередині пропускного пункту.

![img-002.jpeg](assets/img-002-3652.jpg)

### **На території США**

Як відомо, вся територія, яку займає посольство, є територією держави, яку представляє це посольство. Тож, можна сказати, закривши за собою двері на пропускному пункті, я вже був на території США.

На вході тебе одразу зустрічають люди у формі, і просять викласти все з кишень у спеціальну пластмасову коробочку. Твою куртку пропускають через пристрій із рентгенівськими променями, який відображає на моніторі всі тверді предмети. Проходимо через металошукач. Потім, тебе додатково перевіряють за допомогою ручного металошукача. І після всіх цих рівнів захисту ти можеш проходити на територію посольства.

Пройшовши трохи вулицею, ми потрапляємо в головну будівлю. Там нас зустрічає черговий охоронець, який вказує тобі подальший шлях. Ще один коридор і ти нарешті опиняєшся в загальному залі.

![img-003.jpeg](assets/img-003-2c0f.jpg)

![img-004.jpeg](assets/img-004-c10f.jpg)

![img-005.jpeg](assets/img-005-9f4a.jpg)

Далі дівчина-адміністратор дає нам порядковий номерок, і ми підходимо до першого вікна. У нас перевіряють наявність всіх документів, і перенаправляють до наступного вікна.

Далі проводять сканування відбитків пальців і просять пройти в зал, очікувати своєї черги.

Біля крайніх віконець висить табло, на якому висвічувався порядковий номер, і номер віконечка, до якого необхідно підходити для співбесіди. Коли я сів у залі, на екрані горів номер 85. У мене був 115. Довелось почекати.

Приємно здивувало те, що в кутку залу був невеличкий дитячий майданчик із великим килимом.

Своєї черги чекало безліч студентів. Деякі з них нервували. Інші, які отримали візу, радісно розповідали про поставлені запитання. Один за одним студенти підходили до необхідного вікна, і через кілька хвилин поверталися із зеленою карткою в руці. Ця картка означала, що ти вдало пройшов співбесіду і дорога до США тобі відкрита. Незабаром, тобі додому надішлють закордонний паспорт із проштампованою візою і можна готуватися до вильоту.

У черзі було кілька моїх знайомих, з якими я ще тільки два дні тому проходив тренінг, тож нудьгувати не доводилось.

100, ... 110, ... 114, 115 прийшла моя черга.

### **Співбесіда**

На табло висвітився мій порядковий номер і номер вікна. Через скло навпроти стояв молодий чоловік, років 25-30. На вигляд чистий американець. Привітавшись із візовим офіцером і передавши йому свої документи, моя співбесіда почалася.

— Доброго ранку.

— Доброго ранку.

— Куди збираєтеся їхати?

— Штат Вірджинія, місто Александрія, неподалік від Washington DC.

— Ким будете працювати?

— Я працюватиму в компанії Premier Aquatics на посаді lifeguard.

— Ти добре плаваєш?

— Так. Три роки ходив у басейн, брав участь у змаганнях, займав призові місця.

— О, так ти швидкий плавець?

— Можливо 🙂

— Де навчаєшся?

— Кременчуцький Національний Університет.

— На якому курсі?

— Третій.

Тут він почав розглядати мій студентський.

— Але в тебе в студентському написано, що ти вступив у 2011-му році?

— Так, усе правильно. До цього я навчався 4-и роки в коледжі, після чого вступив одразу на 3-ий курс в університет.

— Рік твого народження?

— 1992

— Тобто тобі зараз 21?

— Ні, мені 19.

— Тоді як ти встиг уже закінчити коледж і вступити до університету?

— Я пішов зі школи в 9-му класі, потім 4-и роки провчився в коледжі і зараз на 3-му курсі в університеті.

— Я все зрозумів, почекай хвилинку.

Тут почалася вирішуватися моя доля. Візовий офіцер підійшов до свого колеги і почав щось із ним активно обговорювати. З усього діалогу мені вдалося почути “Can he ….?”, “… Work and travel …”, але було не складно здогадатися, що вирішується питання: давати мені візу чи ні. За пів хвилини він повернувся.

— Що в тебе за спеціальність?

— Системна інженерія. Розробка виробництва, обладнання тощо.

— Ясно. Ти читав брошуру?

— Так.

— Про що там ідеться?

— Про мої основні права і типи віз.

— Куди будеш дзвонити, якщо виникне екстрена ситуація?

— 911.

— Гаразд. Ось твоя зелена картка. Вдало провести літо!

— Дякую!

І ось, ця заповітна картка у мене в руках! Ура! Мені дали візу! Емоції виривалися назовні, але потрібно було їх стримувати, посольство як ніяк 🙂

Далі я підійшов до своїх знайомих, які, так само як і я, отримали візи. Разом ми заповнили бланки доставки закордонного паспорта і пішли на вихід.

### **У черзі**

Оплату доставки паспорта проводили у спеціальному вікні, яке знаходилося біля прохідного пункту із зовнішнього боку посольства. Оскільки того дня досить багато людей проходили співбесіду, то біля вікна утворилась черга.

Вирішивши запам’ятати цей момент і попросив моїх знайомих сфотографувати мене із зеленою карткою. А чому б і ні?! Для блогу знадобиться.

![Заповітна зелена картка](assets/zapovitna-zelena-kartka-81b4.jpg "Заповітна зелена картка")

— А давайте я вас теж сфотографую? - запропонував я своїм знайомим

— А чому б і ні? - радісно відповіли вони

Тільки-но я націлив об’єктив камери свого смартфона на ціль, і був готовий натиснути кнопку знімка до упору, як ззаду почувся голос:

— Шановний!

Обернувся. За спиною стояв охоронець. Тут я згадав, що біля і на території посольства фотографувати заборонено.

— Вибачте… - відповів я, плавно опускаючи смартфон у кишеню.

Нічого більше не сказавши, охоронець зайшов назад у пропускний пункт.

### **Додому**

Сплативши доставку закордонного паспорта і вказавши свою адресу, ми цього дня були вільні. Попрощавшись зі своїми майбутніми колегами, я сів на метро і поїхав у бік вокзалу, де на мене вже чекала маршрутка "Київ - Кременчук".

Тепер справа залишалася за малим: купити квитки на літак і дочекатися 04.05.2012 - дати вильоту до США. Залишилось потерпіти зовсім не багато.
