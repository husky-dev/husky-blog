---
title: "Головний фейл літа"
date: 2012-08-11T20:12:00.000Z
categories:
  - travel
series:
  - "work-and-travel"
cover:
  image: "assets/slidkuyu-za-poryadkom-na-vodi-ale-tse-ne-tochno-39e1.jpg"
  caption: "Слідкую за порядком на воді, але це не точно"
  relative: true
draft: false
---

Це був якраз той день, у який проходили змагання між рятувальниками [“Premier Guard Olympics 2012”](/posts/zmagannya-ryatuvalnikiv-premierguard-olympics-2012). Тієї ночі мені вдалося поспати три години. О четвертій ранку я вже стояв на ногах, о восьмій тільки закінчились змагання. О десятій я був у себе на робочому місці. Кава не допомагала, а розплющити очі після кожного блимання ставало дедалі складнішим завданням.

Залишалось тільки одне - потрібно було поспати хоча б годину, і все б стало на свої місця! До того ж, була похмура погода. На басейні крім мене не душі. Вирішено! Потрібно поспати. Сідаємо на стілець біля басейну, надягаємо сонцезахисні окуляри і занурюємося в прекрасний казковий світ сну.

Сплю, нікого не чіпаю. І тут крізь сон із реальності до мене доходить крик: "Чувак, У ТЕБЕ ШІСТЬ ЛЮДЕЙ ВТОНУЛО!!!”. Ееееее, “ЩО???!!!”.

Відкриваю очі. Нічого не можу зрозуміти! Переді мною стоїть Йоца - [мій друг із сервісного відділу](/posts/robota-v-servisnomu-viddili). Звідки він узявся? Які шість чоловік? What’s goin on? Йоца знову повторився, але вже більш спокійним голосом: “Чувак, у тебе щойно потонуло шість чоловік…”,- і почав свою розповідь:

“…Приїжджаю я до тебе на басейн (а в мене тоді було щось зламано), і дивлюся, сидиш на стільці. За всіма ознаками ти спав. Ну я для перевірки помахав тобі рукою. Нуль реакції. Тоді я взяв стілець і кинув його у воду. Ти спиш. Я взяв і кинув ще один стілець. Ти все-одно спиш! Третій стілець. Спиш! Ну думаю, потрібно взяти щось важче. Беру лежак і кидаю його на середину басейну. Загалом, ти прокинувся тільки після третього лежака…”.

Підходжу до басейну, і розумію всю трагічність ситуації...

![Мої шестеро втонулих… І як на зло - в найглибшій частині басейну…](assets/moi-shestero-vtonulih-i-yak-na-zlo-v-naiglibshii-chastini-baseinu-e9f1.jpg "Мої шестеро втонулих… І як на зло - в найглибшій частині басейну…")

Тепер усе стало на свої місця. Заради того, що б я прокинувся, знадобилося пожертвувати життям трьох стільців і трьох лежаків. Як же мені було соромно...

Перед тим як перейти в сервісний відділ, Йоца працював супервайзером (начальник рятувальників). Він досить суворий мужик, і суворо карав лайфгардів, які спали на робочих місцях. Він мені розповідав історії, як одному сплячому лайфгарду він з усієї дурі наступив на ноги (зі своєю вагою в 100 кг), що той аж звалився в басейн. А на іншого вилив відро води. Мені ще пощастило!

Звісно, я одразу вибачився і пояснив причину, через яку мені довелося порушувати правила. Мені пощастило, що басейн був порожній і Йоца мене бачив на змаганнях. Але все ж: порушення правила не звільняє від відповідальності.

— Самбо, Самбо. Як же ти так... Можеш не турбуватися, я не розповім твоєму начальству. Але нехай тобі це буде уроком

— Сенкс, мен...

Так, мене врятував той факт, що Йоца був моїм другом і розуміючою людиною. В іншому разі, я б вилетів із роботи. Відтоді сон на роботі для мене став табу.
