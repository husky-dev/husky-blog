# Найбагатший чоловік у Вавилоні

> Title: Книга “Найбагатший чоловік у Вавилоні” - Джордж Клейсон

> Date: 15 Jun 2023, 13:19

> Category: books

> Tags: personal-development

> Language: UA

![709042.jpeg](https://res.craft.do/user/full/b5a256f3-51ff-c8e5-10fe-9343b6a0451d/doc/71FC37E1-7371-4066-A693-34919254E9BF/6B4CC27A-B843-4BBA-B376-2816D004A1B7_2/Q9z36UkkF15q5W2PDrKsA8qZX3iqoOieudxyUG9kYKMz/709042.jpeg)

**Книга “Найбагатший чоловік у Вавилоні” - Джордж Клейсон**

Це одна з найвідоміших книг про саморозвиток та фінансову грамотність. Я про неї почув ще в далекій молодості, коли тільки почав цікавитись подібною літературою. Але знайшов час прочитати тільки зараз.

В цілому, книга цікава, і я б її радив прочитати. Це збірка невеликих історій різних людей зі стародавнього міста Вавілону, яке колись було найбагатшим у світі. У них автор розповідає і пояснює різні базові правила поводження з грошима: накопичення, заощадження, інвестиції, створення багатства, як уникнути боргів та що робити зі зібраними коштами після цього.

Але не сподікайтеся на велике одкровення, яке миттєво зробить вас супербагатими. Клейсон висловлює дуже розумні думки щодо фінансової грамотності, але він не розкриває суперсекретів створення багатства, так само як і більшість бізнес-книг. Він пропонує відкладати десяту частину зароблених коштів з метою подальшої вигідної інвестиції. Однак тут зразу виникають дві проблеми.

По преше, важливо мати якусь роботу, володіти якимось ремеслом, щоб у вас був постійний потік грошей. Без цього ви не зможете відкладати цю заповітну десятину. Якщо у вас з цим все добре, то виникає друга проблема.

Він радить інвестувати в гарні та прибуткові справи і не інвестувати в погані та не прибуткові. Все доволі просто. Але головна проблема - це знайти такі справи. Всі мріють про магічний рахунок, на який можна було б зкидувати частину свого прибутку і отримувати 20%-40% річних з урахуванням інфляції. Але це мрії. Звичайні стабільні банківські депозити дають досить низький відсоток, який, дай Бог, покриє інфляцію. Чим більш прибутковий фінансовий інструмент, тим більші ризики. Фонди, акції, облігації, нерухомість - тут ризики значно вищі, але й можливі прибутки вище. Власний бізнес - ще більший ризик з більшою ймовірною вигодою. Всьому цьому треба навчатися. Тому цю книгу я вважаю більше як вступ до світу особистих фінансів з базовими принципами.

Книга підійде всім: як підліткам, які готуються вступити в доросле життя, так і вже сформованим людям, яким необхідно заповнити прогалини в освіті та отримати нові ідеї. Була б моя воля - мабуть, включив би її до шкільної програми.

Цитати які сподобалисть:

- Юні думки — це яскраві вогні, що, наче метеори, зчаста освітлюють небо. А стара мудрість — ніби нерухомі зорі, які сяють так, що моряки можуть вести за ними свої кораблі.
- Багатство як дерево: воно зростає з малого насіння.
- Порада — це те, що роздають безкоштовно, однак пильнуй, щоб прислухатися лише до розумних порад.
- Можливість — богиня гордовита: вона не панькається з тими, хто не готовий її зустріти.
- Невеликий, та безпечний дохід — це значно краще, ніж ризик.
- Як бур’ян росте в полі, коли землероб лишає його коріння, так само буйно в людях зростають бажання, коли є можливість їх задовольнити.
- Ретельно вивчіть звички свого життя. Саме в них найчастіше виявляються витрати, що їх можна в розумний спосіб скоротити або від них відмовитися.
- Мати монети в гаманці приємно, це відрада для скупої душі, але так вони нічого не приносять.
- Перший слушний принцип вкладання грошей — щоб основна сума не постраждала.
- Людині треба створити належний дохід на майбутнє, коли скінчиться молодість, та подбати про родину, якщо її з нею поряд не буде.
- Заздалегідь забезпечте свої потреби у літньому віці й захистіть родину.
- Навчайтеся заробляти більше.
- Бажання мають бути прості й чіткі.
- Заробляти більше чоловік може, шліфуючи майстерність.
- Золото старанно й залюбки працює на мудрого власника, що знає, як із користю його спрямувати.
- Золото тікає від того, хто змушує його заробляти захмарні гроші.
- Те багатство, яке дає своєму власникові радість і задоволення, наживається поволі.
- Тих, хто прагне золота, більше, ніж тих, у кого воно є.
- якщо хочеш допомогти другові, роби це так, щоб тягар твого друга не ліг тобі на плечі.
- Якщо хочеш допомогти родичам чи друзям, шукай інші шляхи, не ризикуй своїм золотом.
- Намагайся бути серед людей, які вже мають успішну справу, щоб твій скарб щедро тебе винагородив.
- перш ніж віддавати зі свого гаманця золоту монету, переконайся, що зможеш її безпечно повернути.
- Краще трохи обачності, ніж багато жалю.
- Ми не можемо дозволити собі жити без надійного захисту.
- Виріши, до чого хочеш дійти, а тоді праця приведе тебе до мети.
- Праця привертала до нього численних друзів, які захоплювалися його наснагою та успіхом.

